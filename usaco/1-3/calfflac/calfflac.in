Moderne kvinders selvopfattelseDansk Historie Opgaven: Dansk

af Simon Hørup Eskildsen, 2.lAarhus Katedralskole

\today

• Hvad karakteriserer tematisk lyrikerne Kirsten Hammann og Vita Andersen? 

• Hvad er lyrikerenes selvopfattelse baseret på digtene: "Jeg er så træt af min
krop" af Kirsten Hammann og "Hvad tror du jeg tror" af Vita Andersen?

• Hvilke ligheder og forskelle er der mellem de to selvopfattelser?







1 Indledning

I denne opgave vil jeg ud fra to digte gøre rede for moderne kvinders
selvopfattelse. Først vil jeg tematisk redegøre for de to forfattere og med
temaerne i baghovedet, vil jeg analysere de to digte med henblik på kvindelig
selvopfattelse. Endeligt vil jeg sammenligne de to digte og derpå konkludere
hvad de to lyrikeres kvinders selvopfattelse er.

2 Lyrikerne

2.1 Kirsten Hammann

Det væsentligste træk for Hammann er legen med sproget. I metakonstruktioner
lader Hammann sproget pege på sig selv som sprog og fiktion på fiktion. I 1992
debuterede Hammann med digtsamlingen “Mellem Tænderne”, som primært behandler
kroppen som tema. I digtene adskilles kroppen fra individet og bliver et
objektiviseret fænomen, for jeg'et at betragte. Mellem tænderne kommer
livstegnene filtreret ud gennem sproget. Bogen kredser desuden om længslen efter
kærlighed og sågar tavshed. 

I romanen Vera Winkelvir, udgivet et år efter, møder man Vera: En fiktiv person
som skal opfinde sig selv. I denne metafiktive scene kommer Hammanns
eksperimenterende stil for første gang rigtig til sin ret. Igen cirkuleres om
kroppen: Vera møder ingen ydre modstand i søgen efter og under opbyggelsen af
sin egen identitet, men bliver derimod mødt af en indre modstand. Katrine
Lehmann Sivertsen: “Kirsten Hammann: Vera Winkelvir” Forfatterweb, 2011Der
bliver igen sværmet om de to længsler fra debutdigtene og spørgsmålet om
identitet.

Siden da har Hammann udelukkende udgivet romaner, hvor tematikken fra “Vera
Winkelvir” og “Mellem tænderne” altid er at spore. Karakterene i Hammanns
fortællinger bliver ofte hængt ud for deres imperfektion. En imperfektion
Hammann kender fra sig selv: “Når jeg hænger Mette [hovedpersonen i romanen “Fra
Smørhullet”] ud, overdriver jeg også de værste sider i mig selv. Og ikke engang
overdriver, for jeg må indrømme, at jeg også selv er en egoistisk skid.”Tine
Marie Winther: “Hammann: Jeg er også en egoistisk skid” Politiken, 23 August,
2008 Netop det fuldendte menneske er et tema Hammann tager til sig herfra, men
hun ser altså heller ikke sig selv som eksemplet på et. Romanerne “En dråbe i
havet” og “Fra smørhullet” centrerer sig begge om ulandene: Hvordan kan vi alle
være så ligeglade? Hammann er det selv, men undrer sig over hvorfor hun hellere
vil snakke kultur og kunst. Et andet gennemgående træk er litteraturens
observerende rolle: “Mennesker bliver sultet og mishandlet lige ved siden af os,
og vi gider ikke tale om det. Jeg gider heller ikke.” Tine Marie Winther:
“Hammann: Jeg er også en egoistisk skid” Politiken, 23 August, 2008 

Hammann holder en poetisk form i sine romaner, og lader det meste stå uskrevet
mellem linjerne, for der står det nu engang bedst: “Man kan falde ned i en
sprække i sproget og få noget til at stå mellem linjerne. Bang! Der er et hul,
jeg kunne komme ind i, så ordene alligevel formår at beskrive det, som ikke kan
beskrives.” Karen Syberg: ”De næstyngste: Fordi jeg bliver rasende.”
Information, 13 Januar, 1998 Denne minimalistiske stil er typisk for elever fra
forfatterskolen i 90'erne som Hammann selv. Stilen er meget lig Helle Helles,
som var elev på forfatterskolen i samme tidsrum.

Hammanns stil er eksperimenterende, humoristisk, minimalistisk og
eksistentialistisk. Hun startede med digte, og har siden bevæget sig over i
roman-genren som hun siden har holdt sig til. Hammann udstiller normerne og
sætter spørgsmålstegn ved dem.

2.2 Vita Andersen

“Min mor / gik til spiritusmøder om aftenen / og inden hun gik / holdt hun mig
lidt over gassen / så jeg faldt i søvn” Vita Andersen: “Alene hjemme”,
Tryghedsnarkomaner, 1997, 1997 Man krænkede et barn! Sådan kunne hovedmotivet i
Vita Andersens forfatterskab udtrykkes. I Vita Andersens digte, romaner,
noveller, skuespil og digte er netop det ét af omdrejningspunkterne. Med en
nervesvækket mor, flere perioder på børnehjem, hos plejefamilier og femten
forskellige skoler var netop tryghed og stabilitet et manglende element i
Andersens barndom. Det resulterer i ar på sjælen. 

Andersen debuterede med digtsamlingen “Tryghedsnarkomaner”. Digtene heri om
barndommen viser os den ensomme pige, som higer efter kærligheden, men skubbes
bort fra moren: Til adoption, så tilbage til moren, videre til opvækst på
børnehjem eller hos tilfældige mennesker, alt imens moren forsvinder ind i sin
sindssyge. Hun lærer fra barnsben, at kun ved at være på en bestemt måde, nemlig
den modparten ønsker, kan opnå belønningen: kærlighed. Man følger hende i det
voksne liv, hvor trøstekøb og –spisning skal fylde barndommens tomrum.
Udseendet, de startende rynker, de hængende bryster, den konstante fedmeangst
bliver fokuspunktet, og dermed hendes væsentligste midler for at kunne nå målet:
absolut bekræftelse og accept. Stræben efter endelig at nå kærligheden ender i
digtet på sidste side: Depression. Digtene afspejler i så høj grad Andersens
eget liv, at de må placeres i erkendelsesgenren. Tine Enger:
“'Tryghedsnarkomaner' af Vita Andersen”, Litteratursiden, 28 August, 2011 

Novellesamlingen “Hold kæft og hver smuk” blev udgivet året efter
Tryghedsnarkomaner og opererer i samme tematik. Kvinders selvmaskering, og
dennes fastvoksen. Senere skriver hun primært romaner med udgangspunkt i samme
konfliktstof. “Hva’ for en hånd vil du ha’ ”, handler om en lille 10-årig pige
og hvordan hendes mor bliver mishandlet af sin mand. Romanens titel hentyder til
et sted i handlingen, hvor faderen stiller spørgsmålet til moderen, om “hvilken
hånd hun vil ha’”. Da hun vælger den højre, svarer han: “Uheldigt for dig. Det
var den med ti slag fra bøjlen og en tur på loftet i nat. Uden mad. Den anden
det var kun med fem slag. Du skulle have taget den i stedet.” Johannes
Nørregaard Frandsen: “Vita Andsersen”, Forfatterweb, 2001 Pigen ser sin mor
forsvinde fra sin egen person som hendes psyke nedbrydes. At kvinder er sårbare
og konfliktsky væsner, er en gennemgående problemstilling i Vita Andersens
værker. Temaet om børns virkelighed møder man her igen. Man gjorde mennesker
fortræd! I digtet “Mishandling” fra Tryghedsnarkomaner skildrer hun igen en
kvindes virkelighed og sårbarhed: “og jeg læser i avisen / om en anden kvinde /
der i en alder af 31 / sidder med glasøje og kunstige tænder / efter at hun
igennem 12 år er blevet mishandlet i sig ægteskab” Vita Andersen: “Mishandling”,
Tryghedsnarkomaner, 1977, 1977 Der er intet direkte rettet mod mænd, i citatet
nævner hun ikke manden, blot mishandlingen. Selv er hun blevet svigtet af et
hunkønsvæsen: sin mor.

Andersens litteratur er yderst præget af hendes barndom, hvorigennem man kommer
meget tæt på hende. Som for så mange forfattere kan hovedspørgsmålene siges at
være de samme i alle Andersens værker: Hvorfor gør mennesker hinanden fortræd?
Og kampen mellem det ydre og det indre.

3 Lyrikernernes selvopfattelse

3.1 “Jeg er så træt af min krop” – Kirsten Hammann

Det lyriske jeg tolker jeg som en kvinde. I digtet peger intet direkte på dette,
men digtsamlingen “Mellem tænderne” skildrer den kvindelige krop, som ses
tydeligt i andre digte, f.eks. “mine yndige små læber” Kirsten Hammann: “Jeg
civiliserer mig om morgenen”, Mellem tænderne, 1992, 1995. Det bliver imidlertid
tydeligt, at det lyriske jeg er en kvinde, når man kommer dybere ned i
fortolkningen.

Hvis man tæller de personlige pronominer, findes “jeg” 4 gange og kun i første
strofe. “Den” optræder 13 gange. “Vi” én gang, i første strofe. “Jeg”
repræsenterer det lyriske jeg. “Den” er et billede på kroppen. Og “vi” er
“jeg'et” og “kroppen” som helhed. Det er allerede her tydeligt, at digtet
handler om et af Hammanns mest frekvente emner: den, det'et: kroppen. Freuds
personlighedsmodel ligger lige for: Det'et er her et billede på Freuds id, det
dyriske; det primitive urinstinkt som styres af lystprincippet. Jeg'et er
ego'et. “Id, ego, and super-ego”, Simple Wikipedia, 7. September, 2011 I “Jeg er
så træt af min krop” er konflikten en typisk postmodernistisk umiddelbart mellem
jeg'et og det'et, med en konflikt mellem personens egne interesser og kroppens.
Netop at kroppen er det primitive, kommer til udtryk flere gange i digtet,
blandt andet ved: “MAD, den vil ha' mad!”. Brugen af versaler og tegnsætning får
det til at lyde som et barns vræl og understreger humoristisk kroppens
barnlighed, som endda eksplicit er nævnt i digtet: “Den [kroppen] er i alle
henseender barnlig og urimelig”. Kroppen er som et barn: Hun skal passe på den,
men også som et barn, er det ikke noget der er en del af hende selv, kun noget
som har været. I digtet er det'et fuldstændig amputeret fra jeg'et.

Men det lyriske jeg består nu engang af alle tre lag, hvad end hun vil det eller
ej: “Har vi været en tur i parken / bliver den siddende på bænken”, men hun
henter den i parken, hun fodrer den, hun lader den “[..] bruge timer / på at
lade som om den forplanter sig”. Hun lader det'et tage over, lader barnet styre.
Trods sin afstand nærer hun omsorg for den, som også de sidste linjer i digtet
beretter om: “og alligvel føler jeg en vis omsorg / den er så blodig og banal.”
Den nedladende tone bevidner om et tvangsforhold i modsætning til et egentligt
samarbejde. Men hvor stammer denne skam over kroppen fra? Der forventes noget af
hende, og hendes krop, siden den bebrejdes. Jeg'et forstår ikke hvorfor,
konstaterer blot, at den er et problem. Derved står overjeg'et tilbage.
Overjeg'et synes at sige, at kroppen ikke er tilstrækkelig og repræsenterer
samfundet med dets normer. Overjeg'et kan i modsætning til det'et ikke holdes
mellem tænderne, og holder i det ubevidste låg på jeg'et og derigennem det'et.
Der er et skisma mellem personens fornuft, overjeg'et, og det'ets lyster. Jeg'et
står i krydsilden og føler derved hele tiden, at der forventes mere af kroppen
og udseendet, fordi samfundet gør det. Men kroppen lystrer ikke. Et eksempel er
episoden hvor kroppen hyler efter mad, men jeg'et siger stop, hun kan ikke styre
sit madforbrug: Hun enten over- eller underspiser, og barnet kommer til at
repræsentere et umodent forhold til mad. De virklighedsfjerne forventninger om
kroppen trækker overjeg'et, samfundet, ned over hovedet på hende, og digtet kan
derfor tolkes samfundskritisk.

Hammanns kvindelige selvopfattelse herudfra kan siges at være stærkt baseret på
det ydre. Kvinden viser sig med sit ydre, og giver ofte det, og kroppen som
helhed, skylden hvis det indre ikke formår at præstere. Der forventes meget af
det lyriske jeg, og hendes ydre, og det er vanskelligt at leve op til. Men også
en typisk tematik for Hammann er at finde i digtet: Ingen er perfekte, selvom
alle forventer, at alle andre er perfekte.

3.2 “Hvad tror du jeg tror” – Vita Andsersen

Det lyriske jeg er en kvinde, som skal tilbringe sin aften i mandeligt selskab.
Hun klæder sig på i nyt, pænt tøj, sprøjter sig til, dækker sig ind og møder
ham. Det menneskelige parringsritual sætter i gang som de spiser, drikker, han
kører hende hjem, han vil med ind... Hele tiden flyver trivielle sætninger over
deres læber mens hun uafbrudt tænker og fortolker på, hvad han synes om hende.

Blot titlen fortæller os, at bekræftelse er et af de vigtigste elementer i dette
stykke knækprosa: “virker jeg sådan på dig / er jeg for meget for dig / det du
ser / den pige jeg er kommet frem til / ved at smøre rulle og spraye på / men da
jeg alligevel ikke ved hvor jeg har dig / beretter jeg da også nogle
interessante ting om mig selv” Hele tiden er hans opfattelse i centrum, hun har
dækket sig ind til lejligheden for at gøre sig fortjent til at modtage
kærlighed. Som beskrevet i den tematiske redegørelse vil det lyriske jeg i
Andersens historier gøre alt hun ønsker, for at opnå bekræftelsen. I denne
situation er hun atter usikker, så hun smiler mere til ham, griner højere af
hans vittigheder, skal lige ud for at pudre næsen; checke tøj og make up, og er
særdeles opmærksom på, at servietten er i skødet og hun intet har om munden.
Kvinden kommer i kontrol ved at opføre sig pleasende, og bekræfte manden præcis
som hun vil, at han skal bekræfte hende.

Gætterierne indfinder sig utallige gange i digtet, og der lægges samtidig op til
det i titlen, “Hvad tror du jeg tror”. Det lyriske jeg forsøger at gennembore
hans tanker: Finde ud af hvad han tænker om hende. For det hele gemmer sig under
den banale samtale, alt er implicit, man skal gætte og tolke sig frem til alt.
Når intet kommer rent ud, falder kommunikationen til jorden, hvilket er præcis
det, der udspiller sig i slutningen af digtet, hvor konflikten uden for hendes
hus opstår: “vi gjorde os begge så umage / og nu er det alligevel ødelagt /
eller er det? / hvad tror du jeg tror?” Man kan ikke gætte sig til, hvad andre
tænker. Vi tror så ofte, at vi kender en person, men når det kommer til stykket,
ved vi intet. Vi kan så godt lide at tro vi ved alting, men det gør vi aldrig.
For der gemmer sig meget bag det ofte falske ydre vi ser, og jo mere parfumeret
det er, desto fjernere er det fra det indre. Digtet rejser spørgsmålet om,
hvorfor vi ikke bare kan være, som vi er, istedet for at iklæde os panser.

“Det ydre mod det indre” er et typisk tema for Andersen, og som her tages op.
Igennem digtet identificerer det indre sig udelukkende ved det ydre. Hun gemmer
sig bag det: “jeg er svær at skyde igennem / med hele kosmetik-, modeindustrien
og Stuhr i ryggen”. Det indre intellekt og personligheden spiller ingen rolle
for hendes identitet. Hun bekræfter ham, i håb om, at han gør det samme for
  hende. Andersens kvindelige selvopfattelse kan siges at være set gennem andre.
  Man kan ikke betragte sig selv, uden at betragte sig selv gennem andre. Ens
  ydre er dermed kun næsten adskilt fra ens indre.

  4 Selvopfatelsernes ligheder og forskelle

  Hammann fokuserer på kroppen, og kvindens egen opfattelse af sin krop. Kroppen
  får skylden for det, som kvinden ikke kan præstere og ser sig ud som et lille
  barn der skal mades og passes, og står i vejen for det indre. Men stadig er
  kroppen nødvendig for bæreren. For kroppen fastholder en stor del af den
  kvindelige identitet. Hammann lægger en meget minimalistisk stil for døren, og
  man ser portrættet skinne igennem i digtet. Det hele står mellem linjerne,
  mellem humoren og de sproglige finurligheder, som først efter lang tids
  grublen kommer til syne blandt de ellers letfordøjelige ord. Hammann forærer
  os intet, hun puster blot lidt til ilden. Hammanns sværmer samtidig om
  menneskers imperfektion i en verden, hvor alles ydre skal være perfekt på
  bekostning af det indre.

  Andersen fokuserer også kroppen, men i modsætning til Hammann kigger Andersens
  lyriske jeg ikke direkte på sin egen krop. Hun kigger udelukkende på sit ydre
  gennem andre. Hun lader sig styre af sin usikkerhed, og hun finder ikke nok i
  sig selv; i hvert fald ikke før andre gør det. Hun sætter altid andre før sig
  selv og sætter sig eget velbefindende for skud, men på den vis bliver man
  aldrig tilfreds. Især ikke, når man ikke har evnen til at kommunikere. Mangel
  på kommunikationen mellem mænd og kvinder udgør en stor del af “Hvad tror du
  jeg tror”, og gang på gang rejser hun spørgsmålet om, hvorfor vi ikke bare kan
  berette virkeligheden over for hinanden.

  De fokuserer begge på kroppen, men fra to forskellige vinkler. De er enige om,
  at kroppen er vigtig for kvinden, samt at der er en konflikt mellem det ydre
  og indre. De dyriske instinkter holdes nede af samfundets forventninger, og
  man står selv fortumlet tilbage mens der i én udspiller sig en krig mellem
  samfundet og tigeren. Samtidig kommer de frem med ekstra problemstilling hver:
  Hammann om hvordan kvinden forventer det urealistiske, perfekte menneske af
  sig selv. Andersen kredser om miskommunikationen mellem mænd og kvinder, og
  alle de konflikter der kunne undgås ved blot at melde ærligt ud, samt hvordan
  kvinden bekræfter manden i håbet om at få bekræftelsen tilbage.

  5 Konklusion

  Sammenfattende kan det på baggrund af de to digte siges, at kvinden opfatter
  sig selv gennem andre, for hun opfatter sig gennem sit ydre, og er derfor
  opsøgende om navnligt den ydre bekræftelse. De to lyrikeres kvinde er
  skrøbelig og stræber efter det uopnåelige perfekte, men kan falde som Ikaros.
  Opfattelsen sker altså gennem kommunikationen med andre, som alt for ofte
  fejler med det modsatte køn.



  A Litteraturliste

  A.1 Primær litteratur

  • Kirsten Hammann: “Jeg er så træt af min krop”, Mellem tænderne, 1992, 1995

  • Vita Andersen: “Hvad tror du jeg tror”, Tryghedsnarkomaner, 1977, 1977

  A.2 Sekundær litteratur

  • Katrine Lehmann Sivertsen: “Kirsten Hammann: Vera Winkelvir” Forfatterweb,
  2011

  • Tine Marie Winther: “Hammann: Jeg er også en egoistisk skid” Politiken, 23
  August, 2008

  • Karen Syberg: ”De næstyngste: Fordi jeg bliver rasende.” Information, 13
  Januar, 1998

  • Vita Andersen: “Alene hjemme”, Tryghedsnarkomaner, 1997, 1997

  • Tine Enger: “’Tryghedsnarkomaner’ af Vita Andersen”, Litteratursiden, 28
  August, 2011

  • Johannes Nørregaard Frandsen: “Vita Andsersen”, Forfatterweb, 2001

  • Vita Andersen: “Mishandling”, Tryghedsnarkomaner, 1977, 1977

  • Kirsten Hammann: “Jeg civiliserer mig om morgenen”, Mellem tænderne, 1992,
  1995

  • “Id, ego, and super-ego”, Simple Wikipedia, 7. September, 2011
